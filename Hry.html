<h2 clear=all><a href="http://amadis.cz/hry/televariete-2019/">Televarieté 2019</a></h2>
<p><strong>aneb Ein Kessel Buntes pro 21. století</strong></p>
<p>Srdečně vás zveme na Ein Kessel Buntes pro 21. století. Uvidíte, co jste už určitě viděli. Uslyšíte, co jste už určitě slyšeli. A pobavíte se tak, jak jste se bavívali, když jste ještě na Silvestra nechodili odpalovat rakety do ulic, ale seděli doma přikovaní k&nbsp;jednomu ze dvou kanálů Československé socialistické televize.</p>
<h2 clear=all><a href="http://amadis.cz/hry/dva/">Dva</a></h2>
<p><strong>Tragikomedie o tom, co všechno se za jediný večer může odehrát v obyčejné hospodě</strong></p>
<p>Touto inscenací zakončuje divadelní soubor AMADIS „desetiletku“, v níž průběžně nastudoval a uvádí na divadelních prknech trilogii her o úplně obyčejných lidech - „Plný kapsy šutrů“ (2008), „Smíšené dvouhry“ (2011) a „Dva“ (2017). Ačkoli jejich hrdinové jsou úplně všední lidé, jejich příběhy jsou naprosto neobyčejné – silnější než všechna hollywoodská dramata dohromady.</p>
<h2 clear=all><a href="http://amadis.cz/hry/benatky-pod-snehem/">Benátky pod sněhem</a></h2>
<p><strong>Crazy komedie o zmatení jazyků a humanitární pomoci pro emigranty</strong></p>
<p>Nathalie a Jean-Luc, kteří mají krátce před svatbou, pozvou na večeři Christopha s jeho přítelkyní Patricií. Christophe je Jean-Lucův kamarád ze studií a deset let se neviděli. Zatímco hostitelé překypují vzájemnou láskou, hosté se krátce před tím pohádali a Patricie uraženě mlčí. Jean-Luc a Nathalie z toho usoudí, že jim nerozumí, protože není Francouzka. Patricie se nejprve o to víc naštve, pak se ale rozhodne přijmout roli chudé dívky z bývalé Jugoslávie a přes Christophovy protesty začne shromažďovat charitativní dary pro svou zemi.</p>
<h2 clear=all><a href="http://amadis.cz/hry/s-hlavou-v-oblacich/">S hlavou v oblacích</a></h2>
<p><strong>Akční konverzační komedie o téměř dokonalém zločinu</strong></p>
<p><a href="http://amadis.cz/wp-content/uploads/2015/05/s_hlavou_04.jpg"><img class=" wp-image-937 size-medium alignleft" src="http://amadis.cz/wp-content/uploads/2015/05/s_hlavou_04-300x200.jpg" alt="" width="300" height="200"></a></p>
<p>Tři letušky a jeden pilot z různých leteckých společností se rozhodnou vyřešit své finanční potíže malou, jednorázovou brigádkou - bombovým útokem na soukromé letadlo jim neznámého zbohatlíka. Navzájem se neznají a člověka, který celou akci vede a financuje, nikdy neviděli. Před naprostými teroristickými amatéry vyvstane úkol, se kterým si ještě nikdy nikdo neporadil - spáchat dokonalý zločin, po kterém nezůstanou žádné stopy a pachatele tak nebude možné dopadnout. Podaří se jim přes kontroly propašovat potřebné vybavení? Stihnou celou akci dokončit včas? Nehne se v nich svědomí? Neudělají žádnou chybu? Budou odhaleni?</p>
<p>Můžete se těšit na komedii, která se nepodobá žádné jiné. Zapomeňte na všechna divadelní klišé současnosti a vrhněte se s námi do víru akce, zábavy a originálnosti.</p>
<h4 style="text-align: right">» <a href="http://amadis.cz/hry/s-hlavou-v-oblacich/">podrobnosti o představení</a></p>
<h2 clear=all><a href="http://amadis.cz/hry/souborne-dilo-williama-shakespeara/">Souborné dílo Williama Shakespeara (zkrácená verze)</a></h2>
<p><strong>Crazy komedie inspirovaná texty největšího světového dramatika</strong></p>
<p><a href="http://amadis.cz/wp-content/uploads/2015/05/shakespeare_03.jpg"><img class=" size-medium wp-image-928 alignleft" src="http://amadis.cz/wp-content/uploads/2015/05/shakespeare_03-300x200.jpg" alt="" width="300" height="200"></a></p>
<p>William Shakespeare. Největší světový dramatik všech dob. Člověk, překlady jehož děl byly jen v češtině publikovány v několika různých verzích (včetně překladů Jiřího Joska, který přeložil i tuto inscenaci). Člověk, jehož dílo je nebo by se alespoň mělo stát skutečnou uměleckou inspirací pro každého z nás. Nebo může být všechno úplně jinak?</p>
<p>Odpověď na tuto otázku naleznete v crazy komedii „<em>Souborné dílo Williama Shakespeara</em>&nbsp;“(zkrácená verze), ve které vám Klára Havránková, Ondřej Buchta a Josef Širhal představí tohoto dramatika a jeho dílo způsobem, jaký jste doposud neviděli. V jediném večeru a za pouhých 90 minut totiž dokáží zahrát všechny Shakespearovy dramatické i básnické texty. Pokud si tedy chcete vylepšit či doplnit vzdělání v oboru dramatiky, přišla vaše chvíle. Dlužno ovšem dodat, že představení absolvuje každý z vás na vlastní nebezpečí…</p>
<h4 style="text-align: right">» <a href="http://amadis.cz/hry/souborne-dilo-williama-shakespeara/">podrobnosti o představení</a></p>
<h2 clear=all><a href="http://amadis.cz/hry/zena-v-cernem/">Žena v černém</a></h2>
<p>Thriller z anglických blat na motivy hororové&nbsp;novely Susan Hillové</p>
<p><a href="http://amadis.cz/wp-content/uploads/2015/05/zena_v_cernem_04.jpg"><img class=" size-medium wp-image-1003 alignleft" src="http://amadis.cz/wp-content/uploads/2015/05/zena_v_cernem_04-300x200.jpg" alt="" width="300" height="200"></a></p>
<p>Vydejte se spolu s námi na anglická blata, která sužují přízraky vzpomínek, jež lidé možná již dávno považovali za mrtvé. O tom ví své v malém severo anglickém městečku Crythin Gifford, kde se již po desítky let objevuje záhadná žena v černém, jejíž příchod nikdy nevěstí nic dobrého…</p>
<p>Jistý Arthur Kipps napsal svůj životní příběh a rád by jej zveřejnil. Doufá totiž, že tímto způsobem by se mohl osvobodit od „démonů“, kteří ho už léta pronásledují. Proto požádá o pomoc profesionálního herce, který pak v retrospektivním ději převezme jeho identitu.</p>
<p>Diváci se postupně stávají spoluúčastníky dramatických událostí, které i díky sugestivní zvukové kulise podněcují jejich fantazii. Krůček po krůčku se před námi odkrývá děsivé tajemství ponurého sídla uprostřed bezedných močálů, jemuž se obyvatelé sousedního městečka už odedávna vyhýbají.</p>
<p>Některá tajemství by totiž měla zůstat navždy neodhalena.</p>
<h4 style="text-align: right">» <a href="http://amadis.cz/hry/zena-v-cernem/">podrobnosti o představení</a></p>
<h2 clear=all><a href="http://amadis.cz/hry/uzasna-svatba/">Úžasná svatba</a></h2>
<p><strong>Každý dostane jen to, co si zaslouží</strong></p>
<p><a href="http://amadis.cz/wp-content/uploads/2015/05/svatba_21.jpg"><img class=" size-medium wp-image-977 alignleft" src="http://amadis.cz/wp-content/uploads/2015/05/svatba_21-300x200.jpg" alt="" width="300" height="200"></a></p>
<p>Na tuhle svatbu hned tak nezapomenete! Ostatně není divu, protože když se člověk snaží, aby něco bylo naprosto dokonalé a úžasné, nakonec se mu to vždy vymkne z rukou!</p>
<p>V den svatby se ženich probudí v posteli ve svatebním apartmá se zcela neznámou dívkou. Protože jeho nastávající má dorazit během několika minut, začne vymýšlet plán, jak vše zakamuflovat a na poslední chvíli svou svatbu zachránit.</p>
<p>V této moderní komedii, která už mnoho let skvěle baví diváky po celém světě, uvidíte v hlavní roli zmateného ženicha&nbsp;<strong>Ondřeje Buchtu</strong>. Jako svědek, který by mu měl spíše pomáhat, ale zato vše hodně zkomplikuje se představí <strong>Josef Širhal</strong>. V roli hotelové pokojské pak tyto herce doplní <strong>Klára Havránková</strong>, díky čemuž se na jevišti opět vrací oblíbená trojice z romantické tragikomedie “A co láska?”. Toto trio podpoří <strong>Eva Židlíková</strong> (tu si můžete pamatovat například z italské crazy komedie “<em>Orgasmus bez předsudků”</em>) v roli nevěsty, <strong>Blanka Plotěná</strong> (tu jsme si půjčili ze souboru z Jiříkovic u Brna) v roli dívky Judy a hostující <strong>Jana Štěpánová</strong> (skvělá herečka divadelního souboru z Kroměříže, kterou jste mohli vidět např. ve filmu “<em>Román pro muže</em>”) v roli nastávající tchyně.</p>
<h4 style="text-align: right">» <a href="http://amadis.cz/hry/uzasna-svatba/">podrobnosti o představení</a></p>
<h2 clear=all><a href="http://amadis.cz/hry/smisene-dvouhry/">Smíšené dvouhry</a></h2>
<p><strong>Pět lehce úsměvných jednoaktovek o strastech a slastech manželského života</strong></p>
<p><a href="http://amadis.cz/wp-content/uploads/2015/05/smisene_dvouhry_16.jpg"><img class=" size-medium wp-image-956 alignleft" src="http://amadis.cz/wp-content/uploads/2015/05/smisene_dvouhry_16-300x214.jpg" alt="" width="300" height="214"></a></p>
<p><span style="line-height: 1.5">Láska, něžnost, ale také zášť, nechuť ke komunikaci a vysloveně otevřené nepřátelství –&nbsp;i tak se může vyvinout manželství po padesáti letech společného života. Záleží jen na nás, kterým směrem se vydáme.</span></p>
<p>Nasedněte do vlaku, v němž se novomanželé vydávají na svatební cestu. O deset let později je sledujte na tenisovém kurtu, když spolu hrají smíšenou čtyřhru. Pak se s nimi setkejte jako s padesátníky, kteří si po mnoha letech manželství už opravdu nemají co říct. Na sklonku života se s nimi posaďte na lavičku na hřbitově a nechte je zavzpomínat na celý jejich život. A na závěr je uvidíte zavzpomínat na to, jaké bylo jejich první setkání.</p>
<h4 style="text-align: right">» <a href="http://amadis.cz/hry/smisene-dvouhry/">podrobnosti o představení</a></p>
<h2 clear=all><a href="http://amadis.cz/hry/bez-predsudku/">Bez předsudků</a></h2>
<p><strong>Dojemná a zároveň mírně lechtivá italská komedie o přátelství, zvědavosti, vztazích, tajemstvích ... a hlavně o nás všech – lidech jako takových</strong></p>
<p><a href="http://amadis.cz/wp-content/uploads/2015/05/bez_predsudku_12.jpg"><img class=" size-medium wp-image-919 alignleft" src="http://amadis.cz/wp-content/uploads/2015/05/bez_predsudku_12-300x200.jpg" alt="" width="300" height="200"></a></p>
<p>Co se stane, když spolu musí v laciném motelu na dálnici takřka osudovou náhodou neplánovaně přespat šéf se sekretářkou, kteří jsou navíc dlouholetí přátelé? Oba mají doma své partnery, kterým chtějí být naprosto věrní – nebo alespoň do míry, kterou jim umožní jejich italský temperament. Právě tady nastává okamžik, kdy se budou muset uchýlit ke skutečně drastickým řešením.</p>
<p>Tato moderní italská komedie, která měla českou premiéru teprve nedávno, je jasným důkazem toho, že některé věci se dají říkat jedině v posteli. Přes veškerou komediálnost nicméně odhaluje i běžné problémy ve vztazích mezi pohlavími, neboť společná noc jim nabídne možnost otevřeně si popovídat o věcech, na které se ženy ostýchají ptát mužů a muži žen.</p>
<p>Bez předsudků je báječnou, dojemnou a zároveň mírně lechtivou komedií o přátelství, zvědavosti, vztazích, tajemstvích ...a hlavně o nás všech – lidech jako takových. Je plná legrace i trpkého pochopení – v reálném světě totiž není nic zábavného na nevěře a umírání vztahu z důvodů člověkem spíše vykonstruovaných, pro obhajobu sebe sama.</p>
<h4 style="text-align: right">» <a href="http://amadis.cz/hry/bez-predsudku/">podrobnosti o představení</a></p>
<h2 clear=all><a href="http://amadis.cz/hry/plny-kapsy-sutru/">Plný kapsy šutrů</a></h2>
<p><strong>Laskavá a inteligentní komedie o natáčení amerického velkofilmu očima dvou irských buranů</strong></p>
<p><a href="http://amadis.cz/wp-content/uploads/2015/05/plny_kapsy_3.jpg"><img class=" size-medium wp-image-923 alignleft" src="http://amadis.cz/wp-content/uploads/2015/05/plny_kapsy_3-300x225.jpg" alt="" width="300" height="225"></a></p>
<p>Tento herecký koncert pro dva herce, z nichž každý ztvárňuje hned 6 různých rolí, napsala zkušená herečka a scénáristka <strong>Marie Jones</strong>. Podívejte se do zákulisí, kde se často odehrávají mnohem zajímavější příběhy než na filmovém plátně.</p>
<p>Při natáčení amerického romantického velkofilmu <em>Tiché údolí</em>, který američtí filmaři točí v&nbsp;malé vesničce v&nbsp;irském hrabství Kerry, se v&nbsp;přestávce mezi natáčením scén setkává u stánku s&nbsp;občerstvením místní „ztracenec“ <strong>Jake Quinn</strong> s „přivandrovalcem“ <strong>Charlie Conlonem</strong>. Ten mu prozradí, že se vydal na cestu po Irsku proto, poněvadž zjistil, že doma v&nbsp;městečku Ballycastle už ho žádné štěstí nečekalo. Oba doufají, že by se mohli zkusit prosadit u filmu a zkusit tak svůj život pozměnit k lepšímu. Na své cestě za úspěchem se však setkávají s "pěšáky", kteří sice sami nic nedokázali, ale zato moc dobře vědí, jak se vypořádat s někým, kdo by je mohl připravit o jejich teplé místečko.</p>
<p>Ač se jedná o jednu z nejlepších současných komedií, najdeme v "<em>Plných kapsách šutrů</em>" i mnoho okamžiků k zamyšlení a malé osobní tragédie, které zná snad každý z nás.</p>
<h4 style="text-align: right">» <a href="http://amadis.cz/hry/plny-kapsy-sutru/">podrobnosti o představení</a></p>
<h2 clear=all><a href="http://amadis.cz/hry/a-co-laska/">A co láska?</a></h2>
<p><strong><span style="font-size: 16px;line-height: 1.5">Čím je vlastně láska - ten nejkrásnější lidský cit? Je směšné, když ji předstíráme a přitom vůbec netušíme, co je jejím pravým obsahem</span></strong></p>
<p>Absurdní tragikomedie „<em>A co láska</em>“ (v originále „<em>Luv</em>“, což představuje degradaci slova „<em>Love</em>“) je nejúspěšnější hrou amerického dramatika Murraye Schisgala, kterého známe také jako spoluscénáristu filmu Tootsie (1982) s <strong>Dustinem Hoffmanem</strong> v hlavní roli. Hra je brutální satirou na zneužívání slov vyjadřujících ten nejušlechtilejší a nejkrásnější lidský cit – lásku. Pokouší se znázornit, jak je směšné, když předstíráme, že tento pocit zakoušíme a přitom vůbec netušíme, co je jeho pravým obsahem.</p>
<p>Pro Schisgala samotného bylo největším přínosem této hořké komedie poznání, že tolik lidí opravdu dojala a přinutila diváky zamyslet se nad tím, že možná i pro ně se pojmy jako cit, věrnost, smysl života staly prázdnými, že už o nich mluví jen ve frázích. Její úspěšnost, a snad i nadčasovost, spočívá právě v komediálnosti.</p>
<p>Tato směsice absurdního humoru, osvědčených principů tradiční britské komedie ve stylu Neila Simona a tragických aspektů spojených s&nbsp;lidskými osudy byla poprvé představena v&nbsp;Londýně už v&nbsp;roce 1963.</p>
<h4 style="text-align: right">» <a href="http://amadis.cz/hry/a-co-laska/">podrobnosti o představení</a></p>

<hr>
<p style="text-align: center"><img class="alignnone size-full wp-image-1035" src="http://amadis.cz/wp-content/uploads/2015/05/program.jpg" alt="program" width="560" height="379"></p>